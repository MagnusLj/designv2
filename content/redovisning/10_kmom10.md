---
---
Redovisning kmom10
=========================


*Angående kraven/uppdragen jag har implementerat*

Uppdrag 1: Analys aktuell webbplatsdesign

Man skulle ju undersöka 3-5 webbplatser angående webbplatsdesign och aktuella trender. Jag valde att undersöka webbplatser tillhörande tre olika band. Jag tycker att de mest intressanta vinklarna vi har undersökt webbplatser från är att bedöma designprinciper och designelement så jag valde att titta på dem ur de perspektiven. Det känns nyttigt att titta på webbplatser på det sättet. Jag tyckte inte att det var riktigt lika intressant att titta på webbplatser utifrån till exempel laddningstid. Jag kom fram till en del i den här undersökningen som kunde passa in på gemensamma trender. Exempel på det kan vara användningen av balans, typsnitt med mera. Det finns mer information på själva sidan jag har gjort för det uppdraget, under "Rapporter".

Uppdrag 3: Webbplats

Jag valde den översta, med executive consulting high-end business companyt med Ludviga Af Solstråle som styrelseordförande. Jag tyckte det verkade mest intressant, delvis på grund av att det var lättare att leva sig in i och lättare för andra att förstå, det är rätt stereotypt med rikedom, makt etc. Skulle jag ha valt artisten hade jag varit tvungen att hitta på en artist och sedan försöka förmedla i redovisningen hur den artisten är för att kunna visa att hemsidan passar ihop med artisten i fråga. Jag tyckte det hade känts lite fel för mig också att göra en hemsida för en etablerad webbprogrammerare med utomordentliga färdigheter då jag inte riktigt är där än. Jag tänkte att jag ville göra en hemsida som utstrålade makt och pengar. Nu utstrålar det nog en del hybris också. Innehållet jag har gjort kan göra en lite orolig för att $ Corp, som företaget heter, kanske inte har helt igenom goda och allmännyttiga intentioner. De är rent av möjligt att de är onda. Företaget är jättestort inom IT och ekonomi och håller på med påverkansoperationer mot regeringar och överstatliga institutioner fast de vill ändå verka lite folkliga och sköna. På förstasidan blev det rätt mycket motivational quotes av olika personer och hyllningar till pengar och makt. Om-sidan innehåller, innan det man skulle skriva som "sig själv", något som Ludviga har skrivit ihop om företagets historia där hon låter någorlunda sympatisk. Bloggen innehåller lite nyheter om vad företaget håller på med, vilket låter som rätt dåliga saker. Man skulle skriva om varför man valde att kopiera redovisasidan eller göra en helt ny sida. Jag valde att kopiera redovisasidan och utgå från den eftersom jag har jobbat med den hela kursen och modifierat saker och ting på sätt som jag känner mig bekant med så det kändes mest naturligt så.

Uppdrag 4: Tema

Jag bestämde mig för att jag ville ha en del guldaktiga/kopparaktiga färger. Jag hittade en bild att använda till flashbild med en kopparyta med lite ojämna mönster på. Koppar känns gediget och för tankarna till pengar utan att vara övertydligt. Jag har valt en färg som jag tycker passar med kopparfärgen utan att vara för mörk, sedan har jag gjort en linjär gradient neråt mellan två nyanser av den färgen. Jag tog en komplementfärg till den till text och rubriker och olika nyanser av komplementfärgen till navbar-knapparna. Sedan hade jag två andra komplementfärger (tetradiskt färgschema) som låg 35 grader från de förstnämnda i färghjulet, som jag använde till bakgrund och understreck. Favicon och logo blev ett guldigt dollartecken. Jag valde många av bilderna till sidan så att de skulle passa till färgtemat också. Jag valde ett serif-typsnitt för att hålla det lite mer formellt och valde av samma skäl att bara ha väldigt lite border-radius på bilder, knappar etc. Jag jobbade en del med balansen. Jag skriver mer om allt det där på om-sidan på proj-webbplatsen.

Uppdrag 5: Tema alternativt

Jag ville göra ett tema som såg väldigt annorlunda ut än grundtemat. $ Corporation handlar ju mycket om pengar och IT. Grundtemat är mycket pengabaserat så jag valde att göra det alternativa temat mer IT-baserat. Jag kom att tänka på Matrix och hittade några lämpliga färger till det. Det är en svartaktig bakgrundsfärg och tre gröna nyanser som är i ett analogt färgschema. Här ville jag ha det mindre formellt och mer modernt och valde därför en sans-serif-font och lade till mer border-radius på bilder och knappar, bilderna får då också mer form som gamla CRT-skärmar, som i alla fall jag förknippar med datorer. Knapparna i navbaren tycker jag ser mer tech-aktiga ut när de är enfärgade med en border runt i samma färg som texten. Jag tog bort understreck på länkar och gjorde istället dem i den ljusare gröna färgen och gjorde också navbaren och hamburgermenyn i den färgen för att man när man kommer in på sidan ska fatta att länkar och annat klickbart är i den färgen fastän länkarna inte är understrukna. Jag gjorde också main och footer betydligt bredare, 90% istället för 1100 px (när jag provade 100% fick jag en horisontell scrollbar). Sidan har fått ett helt annat utseende med det alternativa temat. Jag länkar till det (och grundtemat) från om-sidan på proj-webbplatsen.

Uppdrag 6: Förklara strukturen kring temat

Jag har skrivit om det här på om-sidan på projekt-webbplatsen. Där skrev jag om fördelarna med moduler. Detta till exempel för att man kan återanvända moduler och för att man kan hålla saker åtskilda så att man inte pajar allt om man skulle råka ställa till någonting i en av modulerna. Jag skrev också om att man i modulen som importerar de andra modulerna (efter där man importerar dem) har det slutliga ordet så att man där kan overrida kod som kommer från de andra modulerna. Jag skrev också om det fiffiga med variabler, med vilka man till exempel kan ändra bakgrundsfärg för main, footer och header genom att ändra värdet på bara en variabel, om man har den variabeln som värde för bakgrundsfärg för main, footer och header. Det står mer om det på om-sidan på proj-webbplatsen.


*Allmänt om hur projektet gick att genomföra*

Jag tycker det gick bra att genomföra mestadels. Jag insåg att jag hade haft en liten horisontell scrollbar på sidan sedan flera kursmoment tillbaka utan att ha märkt det. Jag kollade på forumet och såg att Mikael också hade haft samma problem. Jag provade hans lösning och den funkade. Sedan insåg jag också att desinax figure inte funkade längre (igen) och kom fram till att jag inte hade fått med aktiveringen av det från ett tidigare tema så jag fixade det. Jag såg också att hamburgermenyn inte fungerade som tänkt sedan några kursmoment tillbaka (vilket jag inte hade sett då jag inte hade använt den) och kom efter ett tag fram till att jag hade råkat lägga in en display: inline-block som påverkade den. Jag tog bort det och då funkade även den. Förutom det gick det rätt smidigt. En sak som har varit lite svår och en källa till viss oro (pga det som står om poängavdrag om man inte dokumenterar sin lösning) har varit redovisningen, att man dels skulle skriva om grundtemat, det alternativa temat och förklaringen av strukturen kring temat på om-sidan på proj-webbplatsen och sedan också skriva om de sakerna i redovisningen här, att man skulle skriva webbplatsanalysen under rapportfliken på redovisasidan och sedan också skriva om webbplatsanalysen här. Det är lite svårt att veta vilken information ni vill ha var nånstans eller om ni vill ha samma information på bägge ställena eller om det ska vara från olika vinklar på de olika ställena. Det blir lite som att man först gör utförliga beskrivningar av olika saker och att man sedan ska beskriva beskrivningarna man har gjort.<br>Rent allmänt tycker jag att det var mycket trevligt att få göra projektet och det känns absolut bra och rimligt för den här kursen.

*Tankar om kursen*

Jag har absolut tyckt om många delar i kursen, såsom att lära mig om Markdown, GitHub, LESS, grid, och mer allmänna saker gällande webdesign. Analyserna tycker jag i många fall var intressanta men det blev så pass mycket analyser under kursen att jag bara inte kunde förmå mig själv att göra ytterligare en analys för extra poäng under det här projektet. Särskilt analyserna av designprinciper och designelement tyckte jag var bra.

Jag tycker väl sådär angående att det var så mycket videobaserad undervisning. Det är svårare att kunna plugga under flera kortare stunder där man kanske blir avbruten då och då än om det är textbaserad inlärning och många av oss som pluggar på kursen får ju plugga under pauser på jobbet och hemma och det blir så bökigt och asocialt om man ska pausa videon och ta av och på headset så fort nån försöker prata med en eller när det händer något annat. Dessutom känns det svårare att hitta något från ett tidigare kursmoment då det inte är text man kan scrolla igenom utan en massa playlists istället. Jag blev också allmänt pluggdeprimerad och fick tankar som att jag aldrig skulle kunna klara utbildningen när kursen började och jag trodde att det var samma som innan, att man skulle kunna klara sig på texten och jag läste texten och verkligen inte såg hur jag skulle kunna klara av nånting. Ska kursen fortsätta vara videobaserad så tycker jag att det bör finnas en OBS-ruta allra först i kursen där det står något i stil med "OBS! Till skillnad från tidigare kurser på utbildningen klarar ni inte den här bara genom att läsa texten utan ni måste se på videorna". Jag kan också tycka att det är deprimerande när man har fått vara så kreativ under de tidigare kurserna och sedan kommer till designkursen och inser att man ska sitta och göra någon slags följa John-lek efter videor i kursmoment efter kursmoment. Det kändes väldigt nedslående när man kom till ett nytt kursmoment och insåg att jaha, i detta kursmomentet ska jag sitta och titta på 22 videor och bara göra som jag blir tillsagd. För att vara en designkurs så har det på det sättet varit ganska okreativt i vissa delar, främst vad gäller kursmomenten 1 tom 3, efter det har jag tyckt betydligt bättre om kursen, när man har varit mindre detaljstyrd och fått styra över mer saker själv.

Jag tycker också att det vore bra att ha all viktig information på kursmomentsidorna. Jag höll på rätt länge med att försöka förstå varför bloggen inte fungerade innan jag via forumet fick reda på att man var tvungen att göra en uppdatering på ett speciellt sätt inför kmom05. Jag provade det och det funkade ändå inte. Efter ett tag hittade jag information i en forumpost där det stod att man inför kmom03 skulle göra en speciell uppdatering vilket jag inte hade sett och därför fungerade inte uppdateringen inför kmom05 heller. Det gick ett antal timmar till det som jag minns det. Kan man inte bara lägga den informationen på kursmomentsidorna? Jag ska också titta runt på Canvas och i forumet nu för att försöka utröna om det ska göras någon videopresentation av projektet, för jag tycker att jag har sett något om det någonstans. Till htmlphp-kursen och Python-kursen skulle man göra videopresentationer men som jag minns det fanns det bara information om det på forumet och/eller Canvas. Kan man inte bara skriva det på instruktionssidan för projektet tillsammans med all annan information om hur man ska redovisa?

En synpunkt jag har är att om ni vill ha utförliga svar i redovisningarna i kursmomenten så försök att undvika ja- och nejfrågor av typen "Är du bekant med x sedan tidigare?" eller "Har du några särskilda övertygelser när det gäller webdesign?". I vissa kursmoment kan det vara flera ja- och nej-redovisningsfrågor och så har man ändå kravet på sig att man ska skriva i genomsnitt ungefär minst tre meningar om varje redovisningsfråga. Om ens svar på en eller flera ja- och nejfrågor är "nej" så blir det rätt krystat att försöka lägga ut sitt "nej" i tre meningar.

Det är svårt att sätta betyg på den här kursen. De första tre kursmomenten tyckte jag mest var deprimerande och sedan har det blivit bättre och bättre. Projektet tycker jag har varit det trevligaste, då har man liksom fått känna sig vuxen igen efter att ha varit så extremt styrd i början. Ska det bli något slags medelbetyg för kursen får det bli runt 7. Jag skulle kunna rekommendera kursen med vissa reservationer.
